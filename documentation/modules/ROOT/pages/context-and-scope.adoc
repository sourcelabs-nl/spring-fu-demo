= Context

De canonisering van Annie Schmidt lijkt voltooid. Zojuist verscheen Jippus et Jannica, achttien Jip en Janneke-verhaaltjes in het Latijn. Imagines pinxit: Fiep Westendorp. Op de omslag is haar wipneuzige tweetal als toerist binnengesmokkeld op de kleurenfoto van een Romeinse ruïne. De klassieke status in dubbele betekenis is weinig kinderboeken gegeven. Bij mijn weten hebben alleen Pinokkio, Alice en Winnie het zover geschopt. Ongeveer gelijktijdig kwam er een cd-rom op de markt, de eerste in de serie Spelen met Jip en Janneke. Daarmee kun je de zwart-witte Westendorpen inkleuren en de in stukken uiteengevallen plaatjes met de muis weer in of aan elkaar passen (in zo’n tergend langzaam op zijn plek vallende schuifpuzzel). De verhalen worden hoorspelachtig voorgelezen, compleet met achtergrondmuziek en kinderstemmetjes.
